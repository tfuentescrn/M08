<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
<title></title>
	<link href="../styles/estils.css" rel="stylesheet" type="text/css"/>
</head>
<body>
<h3>CAPÍTOL II</h3>
<p class="primer"><span class="capital">E</span>n un ruinós edifici, buit i enorme que en el seu dia havia allotjat a milers, un solitari aparell de televisió pregonava les seves mercaderies en un saló deshabitat.</p>
<p>Aquella ruïna sense amo havia estat ben cuidada i mantinguda abans de la Guerra Mundial Terminal. Allà havien estat els suburbis de San Francisco, un passeig curt amb el monorail ràpid. Tota la península parlotejava com un arbre ple d'ocells, de vida, de queixes i opinions; i ara, els curosos amos o havien mort o havien emigrat a un món colònia. La major part el primer. Havia estat una guerra costosa tot i les valentes prediccions del Pentàgon i la seva presumptuosa organització científica, la Corporació Rand, que havia tingut la seva seu prop d'aquest lloc. Com els propietaris dels edificis, la corporació havia marxat, evidentment per sempre. Ningú no la trobava a faltar.</p>
<p>A més a més ningú no recordava a dia d'avui per què havia esclatat la guerra, ni qui ,si és que algú ho havia fet, havia guanyat. La pols que havia contaminat la major part de la superfície del planeta no s'havia originat en cap país particular, i ningú l'havia prevista, ni tan sols l'enemic durant la guerra. Primer ,estranyament, havien mort els mussols. Allò, aleshores, havia semblat gairebé divertit: aquelles aus grasses ,flonjes i blanques caigudes per aquí i per allà, pels jardins i pels carrers. Com no se'ls veia abans del crepuscle, tal i com era quan vivien, els mussols varen passar inadvertits. De la mateixa manera es van manifestar les plagues medievals. Moltes rates mortes. Tot i així aquella plaga s'havia abatut des d'amunt.</p>
<p>Després dels mussols, no cal dir-ho, va seguir la resta d'aus; però en aquell moment el misteri havia estat entès i comprès. Abans de la guerra hi havia un petit programa de colonització; ara que el Sol havia deixat de lluir sobre la Terra la colonització entrava en una nova fase. I en relació amb ella es va modificar una arma de guerra: el Lluitador Sintètic per la Llibertat. El robot humanoide —estrictament parlant l'androide orgànic—, capaç de funcionar en un món estrany, va esdevenir la màquna esencial del programa de colonització. Segons les lleis de l'ONU tot emigrant devia rebre un androide civil de la seva elecció, i en 1990 la varietat d'androides civils superava tot l'imaginable, com havia passat amb els cotxes americans a la dècada de 1960.</p>
<p>Aquell havia estat l'incentiu bàsic per a l'emigració. L'androide era la pastanaga i la pluja radioactiva la garrotada. L'ONU va fer que emigrar fos fàcil, i difícil, sinó impossible, quedar-s'hi. Romandre a la Terra significava la possibilitat de ser classificat en qualsevol moment com a biològicament inacceptable, una amenaça contra la prístina herència de la raça. Una vegada classificat com a especial, un ciutadà quedava, encara que acceptés l'esterilització, al marge de la història. Deixava ,de fet, de pertànyer a l'humanitat. Tot i així, per aquí i per allà, hi havia persones que refusaven emigrar. Allò constituïa una sorprenent irracionalitat, inclús per als propis interessats. Lògicament tota persona normal devia haver emigrat ja. Potser, tot i malalta, la Terra seguia sent familiar per a aferrar-s'hi. O potser els que es quedaven imaginaven que el núvol de pols acabaria per desfer-se ell mateix. De totes maneres, milers de persones s'havien quedat, agrupades, en la seva majoria en zones urbanes on podien veure's físicament i animar-se mútuament amb la seva presència. Aquests semblaven relativament assenyats, però a més a més, en forma de tèrbol afegitó, quedaven pels virtualment abandonats suburbis certes peculiars entitats.</p>
<p>John Isidore, que s'afaitava al quarto de bany mentre la televisió rondinava al menjador, era un d'ells. Simplement havia vagarejat fins allà en els dies que van seguir a la guerra. En aquells fatídics temps ningú no sabia realment què feia. La gent desballestada per la guerra, errant, s'instal·lava primer en una regió i després en una altra. En aquell moment la pluja de pols era esporàdica i variable; alguns estats s'hi veien gairebé lliures d'ella i d'altres havien quedat saturats. La població desplaçada es movia amb la pols. La península, al sud de San Francisco, havia estat inicialment lliure de pols, i molta gent s'hi havia instal·lat. Quan la pols va arribar alguns van morir i d'altres van marxar. J. R. Isidore es va quedar.</p>
<p>El televisor cridava: " De nou els dies feliços dels estats del sud abans de la Guerra Civil! Ja sigui com a criat personal o com a incansable pagès, el robot humanoide fet a la seva mida, dissenyat NOMÉS PER A VOSTÈ I PER A LES SEVES EXCLUSIVES NECESSITATS, se li dona a la seva arribada completament de franc i completament equipat, d'acord amb les seves pròpies especificacions formulades abans de la seva partida. Aquest company fidel, sense problemes, ha de constituir, en la més gran i agosarada aventura humana de la història moderna…" I seguia.</p>
<p>Em pregunto si arribaré tard a la feina, pensava Isidore mentre s'afaitava. No tenia rellotge, generalment depenia dels senyals horaris de la televisió, però avui devia ser el Dia dels Horitzons Espacials, sens dubte. La TV afirmava que era el cinquè (o el sisè) aniversari de la fundació de la Nova Amèrica, el principal establiment dels Estats Units a Mart. I el seu aparell de televisió, en part trencat, només sintonitzava el canal que havia estat nacionalitzat durant la guerra i encara era nacional. Isidore estava obligat a escoltar només al govern de Washington amb el seu programa de colonització.</p>
<p>—Escoltem ara la senyora Maggie Klugman —va suggerir el comentarista a John Isidore, que només volia saber l'hora—. La senyora Klugman recentment emigrada a Mart, s'ha instal·lat a Nova Nova York des d'on contesta així les nostres preguntes: Senyora Klugman: quina és la principal diferència entre la seva vida a la Terra contaminada i la seva nova vida aquí, en aquest món que ofereix totes les possibilitats imaginables?</p>
<p>Després d'una pausa, la veu seca i fatigada d'una dona de mitjana edat va respondre:</p>
<p>—El que més ens ha cridat l'atenció a nosaltres tres, em sembla, ha estat la dignitat.</p>
<p>—La dignitat, senyora Klugman?</p>
<p>—Sí —va respondre la senyora Klugman, de Nova Nova York, Mart—. És difícil d'explicar, però tenir un criat en aquesta època tan turbulenta…, et dona seguretat.</p>
<p>—I tornant a la Terra, senyora Klugman, en els vells temps li procupava trobar-se a si mateixa classificada com… com a especial?</p>
<p>—El meu marit i jo ens moríem de por. I per descomptat, una vegada vam emigrar aquella por va desaparèixer, afortunadament per sempre.</p>
<p>Com jo mateix, va pensar mordaçment Isidore, i així em va anar a mi també, sense necessitat d'emigrar. Era un "especial" des de l'any anterior, i no només pels seus gens afectats. No havia aconseguit aprovar el test de facultats mentals mínimes, el que feia d'ell, segons l'expressió corrent, un capsigrany. Tres planetes el menyspreaven, però ell, tot i així sobrevivia. Tenia una feina: conduïa el camió d'una empresa de reparació d'animals d'imitació, l'Hospital d'Animals Van Ness, el cap de la qual, el gòtic i ombrívol Hannibal Sloat, l'acceptava com a ésser humà, cosa que ell apreciava. Mors certa, vita incerta, solia dir el senyor Sloat. Isidore, que havia escoltat moltes vegades l'expressió, gairebé no tenia ni una fosca noció del seu significat. Després de tot, si un capsigrany pogués aprendre llatí deixaria de ser-ho. El senyor Sloat va reconèixer la veritat d'aquesta asserció quan la va sentir. I n'hi havia capsigranys infinitament més ximples que Isidore, incapaços de treballar, reclosos en llocs que rebien l'estrany nom d'Instituts d'Oficis Especials d'Amèrica on, com era habitual, hi apareixia d'alguna forma la paraula "especial".</p>
<p>—I el seu marit, senyora Klugman, se sentia segur utilitzant contínuament un costós i incòmode protector genital a prova de radiacions?</p>
<p>—El meu marit —va començar la senyora Klugman; però en aquest punt Isidore, que havia acabat d'afaitar-se, va entrar a l'habitació i va apagar el televisor.</p>
<p>Silenci. Emanava de les bigues i de les parets, el va colpejar amb un poder horrible i total, com si fos generat en un vast molí. S'alçava del terra, des de la destrossada moqueta gris. S'alliberava a si mateix des dels trencats o mig trencats electrodomèstics de la cuina, de tots els aparells espatllats que mai no havien funcionat des que Isidore vivia allà. Traspuava des de l'inútil llum de peu del menjador enredant-se amb el que baixava, buit i sense paraules, del sostre tacat per les mosques. De fet se les arreglava per sorgir de tots els objectes que tenia a la vista, com si ell, el silenci, es proposés reemplaçar totes les coses tangibles. Per això no només atacava les seves oïdes sinó també els seus ulls: mentre contemplava l'aparell de televisió inert sentia el silenci com una cosa visible i, a la seva manera, viva. Viva! Amb freqüència havia percebut abans la seva austera proximitat: quan arribava, i irrompria sense delicadeses, evidentment incapaç d'esperar. El silenci del món que no podia refrenar la seva cobdícia. I menys ara, quan ja virtualment havia guanyat.</p>
<p>Es va preguntar llavors si la resta de persones que s'havien quedat experimentaven el buit de la mateixa manera. O bé això podria deure's a la seva peculiar identitat biològica, una degeneració determinada pel seu inepte aparell sensorial. Interessant qüestió, va pensar Isidore. Però, amb qui podia compartir aquestes idees? Vivia sol en aquell edifici deteriorat de mil apartaments deshabitats que, com la resta, queia dia a dia en una ruïna entròpica creixent. Finalment, tot el que hi havia en el seu interior es fondria, seria idèntic i anònim, mer kippel amuntegat fins al sostre de cada apartament. I després el propi edifici perdria la seva forma i quedaria sepultat sota la ubiqua pols. En aquell moment ell, naturalment, estaria mort. Aquest era un altre fet que resultava interessant de preveure mentre seguia dempeus al seu devastat menjador en comunió amb el mut, que tot ho penetra, imperiós silenci mundial.</p>
<p>Potser seria millor tornar a encendre la televisió. Però els anuncis dirigits als normals que quedaven, l'espantaven. Li deien en una innumerable processó de maneres que ell, un especial, era indesitjable. No valia per res. No podia emigrar encara que ho volgués. Llavors, per què escoltar-los?, es deia irritat. Que els trinxin a ells i a la seva colonització, espero que allà també tinguin una guerra —després de tot era teòricament possible— i que tot acabi com a la Terra. I que els emigrant es converteixin en especials.</p>
<p>Prou, va pensar, me'n vaig a treballar. Va agafar el pom de la porta per sortir al passadís a les fosques, i va retrocedir al percebre la buidor de la resta de l'edifici. Allà el sotjava la força que s'entestava a penetrar la seva casa. Déu meu, va pensar. I va tornar a tancar la porta. No estava preparat per enfrontar les ressonants escales que conduïen al desert terrat on no hi tenia cap animal. L'eco dels seus passos, l'eco del no res. Era el moment de prémer les nanses, es va dir. I va travessar el menjador fins la negra caixa empàtica.</p>
<p>La va encendre i va brollar de la bateria la tènue olor habitual dels ions negatius; va aspirar amb avidesa, reanimat. Després al tub de raigs catòdics va brillar una feble i imitativa imatge de la TV; es va formar un collage, format aparentment per configuracions, trets i colors aleatoris que no prenia sentit fins que no s'empunyaven les nanses bessones. Va respirar profundament per tranquil·litzar-se, i les va agafar.</p>
<p>Va aparèixer una imatge. Va veure un famós paisatge, la vella pujada, erma i obscura, amb clapes de matolls d'herbes seques, com fetes d'ossos que furgaven de gairell en un cel ombrívol i sense sol. Una única figura, d'aspecte més o menys humà, pujava penosament. Era un home ancià amb robes fosques i sense formes, que semblaven arrencades de l'hostil buit del cel. L'home, Wilbur Mercer, avançava amb dificultat i John Isidore, aferrant les nanses experimentava poc a poc l'esvaiment del món real on s'hi trobava. Els destrossats mobles i parets es van evaporar, va deixar de sentir-los. Es va veure en canvi, com sempre li passava, en aquell paisatge de serralada i cels brunencs. I va deixar de veure l'ancià que pujava per la vessant. Ara eren els seus propis peus els que lliscaven i buscaven recolzament entre les familiars pedres despreses. Va sentir aquella antiga aspror irregular sota els seus peus; de nou va ensumar la olor acre del cel, però no del cel de la Terra sinó el d'un lloc estrany, llunyà, tot i que immediatament abastable gràcies a la caixa d'empatia.</p>
<p>Havia arribat allà d'una forma habitual i desconcertant. La fusió física, acompanyada per la identificació mental i espiritual amb Wilbur Mercer, s'havia tornat a produir. Com li estaria succeint a tot aquell que en aquell moment estigués engrapat a les nanses, a la Terra o als planetes colònia. Va sentir als altres, va escoltar a la seva ment la remor de les seves existències individuals i el mormoleig dels seus pensaments. Ells, i ell, només es preocupaven d'una cosa: la fusió de les seves ments orientava la seva atenció cap a la pujada, l'ascens, la necessitat de pujar. Pas a pas s'avançava, tan lentament que era gairebé imperceptible. Però real. Més amunt, va pensar mentre les pedres rodaven cap avall. Avui estem més amunt que ahir, i demà... Ell, la imatge composta de Wilbur Mercer, va mirar cap a dalt. Era impossible veure el final. Estava massa lluny. Però arribaria.</p>
<p>Una pedra, llençada cap a ell, va colpejar-li al braç. Va sentir dolor. Es va girar una mica i una altra pedra li va errar i va passar al seu costat; va repicar contra el terra i el so el va sorprendre. Es va preguntar qui devia ser i va tractar d'albirar el seu turmentador. Els vells contrincants apareixien a la perifèria de la seva visió: ells, o allò, el perseguirien tot camí amunt, fins que al cim...</p>
<p>Va recordar el cim. La pujada s'anivellava de sobte, l'ascensió acabava i començava l'altre part. Quantes vegades ho havia fet, ja? Les diverses experiències esdevenien borroses, així com el passat i el futur, el que havia sentit i allò que eventualment sentiria es fonien de tal forma que només quedava aquell moment d'immobilitat i repòs en que es tocava la ferida causada al braç per la pedra. Déu meu, va pensar fatigat, com és que això és just? per què estic aquí sol, castigat per alguna cosa que ni tan sols puc veure? I després, al seu interior, el murmuri dels altres sers que participaven de la fusió va trencar la impressió de soledat.</p>
<p>També tu hi participes, va pensar. Sí, responen les veus. Hem sigut ferits al braç esquerre. Fa mal com a l'infern. Està bé, es va dir. Serà millor començar a moure's, altra vegada. Va avançar i tota la resta el van acompanyar a l'nstant.</p>
<p>Una vegada, va recordar, havia estat diferent. Abans de la maledicció, en alguna part de la vida anterior i més feliç. Ells, els seus pares adoptius, Frank i Cora Mercer, l'havien trobat flotant en un bot inflable salvavides, prop de la costa de Nova Anglaterra... O havia estat a Mèxic, prop del port de Tampico? Ara no podia recordar les circumstàncies. La infància havia estat meravellosa. Estimava totes les coses vives i sobretot els animals,de fet en un temps havia estat capaç de retornar animals a la vida, tal i com havien estat. Vivia envoltat d'animalons i conills, onsevulla que estigués, a la Terra o en un món colònia, però fins i tot això havia oblidat. Recordava els assassins perquè l'havien arrestat per anormal, per ser més especial que tots els especials. I degut a això tot havia canviat.</p>
<p>Les lleis locals prohibien la facultat d'invertir temps en retornar éssers morts a la vida, li ho van dir clarament quan tenia setze anys. Però ho havia continuat fent secretament durant un altre any, en els boscos que encara hi quedaven. I llavors, una vella que mai no havia vist ni sentit, va parlar. I sense el consentiment dels seus pares, ells, els assassins, van bombardejar aquell nòdul únic que s'havia format al seu cervell, el van destrossar amb cobalt radioactiu i allò el va submergir en un món diferent, de la qual existència mai no havia sospitat. Era un pou d'ossos i cadàvers d'on havia sortit després de tres anys d'esforços. L'ase, i en especial el gripau, les criatures que més l'importaven, havien desaparegut, s'havien extingit. Només quedaven fragments podrits, un cap sense ulls, part d'una mà. Per fi una au que havia anat a morir allà li va dir on era. Havia caigut al món-tomba. No podria sortir mentre els ossos dispersos al seu voltant no tornessin a ser criatures vivents. Ell estava unit al metabolisme d'altres vides, i no tornaria a viure fins que elles no visquessin.</p>
<p>No sabia quant havia durat aquella part del cicle. Com que en general res no passava, era impossible mesurar-la. Però finalment els ossos es van recobrir de carn, a les conques buides van aparèixer ulls que podien veure, i les boques i becs restaurats eren capaços de lladrar, cloquejar i miolar. Potser ho havia fet ell, potser el nòdul extrasensorial del seu cervell havia tornat a créixer. O potser no havia estat ell, bé podria tractar-se d'un procés natural. De qualsevol manera ja no s'enfonsava, sinó que començava a ascendir com la resta. Feia molt que ja no els veia, pujava, evidentment, sol. Però ells eren allí. Encara l'acompanyaven, els sentia dins de si.</p>
<p>Isidore retenia les dues nanses, i sentia que duia al seu interior totes les coses vives. A contracor les va deixar anar. Devia d'acabar, com sempre, i a més a més li feia mal i li sagnava el braç on la pedra l'havia colpejat. &nbsp;</p>
<p>Va examinar la ferida i va encaminar-se, trontollant, al lavabo per rentar-se. No era la primera que rebia durant les fusions amb Mercer, i probablement no seria l'última. Algunes persones, sobretot gent gran, havien mort, gairebé sempre al cim del turó, quan el turment creixia en el seu rigor. Jo mateix no sé si podré tornar a suportar-ho, es va dir mentre es curava. Podia patir una aturada cardíaca. Seria millor si visqués a ciutat, va reflexionar, on hi hagués a prop un metge amb una d'aquelles màquines de guspires elèctriques. En un lloc aïllat com aquell era massa perillós.</p>
<p>Però sabia que s'arriscaria. Sempre ho havia fet abans. Com la majoria de la gent, inclús ancians físicament fràgils.</p>
<p>Es va assecar el braç amb un mocador de paper.</p>
<p>I va escoltar, esmorteïda i llunyana, la televisió.</p>
<p>Hi ha algú més en aquest edifici, va pensar frenèticament, incapaç de creure-ho. No és la meva TV. Està apagada i sentiria la ressonància al terra. És avall, en un altre pis.</p>
<p>Ja no estic aquí sol, va comprendre. S'ha instal·lat un altre resident, prenent un dels apartaments abandonats, i suficientment proper per què el pugui sentir. Deu ser en el segon o en el tercer pis, no més avall. Vejam, va pensar ràpidament. Què es fa quan arriba un nou veí? Visitar-lo, regalar-li alguna cosa, no és així? No ho podia recordar. Això no li havia passat mai, ni allà ni en cap altre lloc. La gent se'n anava, emigrava, però mai no venia ningú. Porta-li alguna cosa, es va dir, un got d'aigua o millor de llet... Sí, llet o farina, o potser un ou. O millor dit els seus corresponents substituts.</p>
<p>Va buscar a la nevera. Feia molt que el compressor havia deixat de funcionar. Hi va trobar un sospitós paquet de margarina, i amb ell va partir cap avall excitat, amb el cor bategant. He de mantenir la calma, es deia. No ha de saber que sóc un capsigrany. Si arribés a saber-ho no voldria parlar-me. Sempre és així... Per què deu ser?</p>
<p>Va recórrer apressat el passadís.</p>
</body>
</html>